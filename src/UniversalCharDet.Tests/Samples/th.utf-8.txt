ประเทศไทย
จากวิกิพีเดีย สารานุกรมเสรี
(เปลี่ยนทางมาจาก Thailand)

"ไทย" เปลี่ยนทางมาที่นี่ สำหรับความหมายอื่น ดูที่ ไทย (แก้ความกำกวม)
ราชอาณาจักรไทย
	
ธงชาติ	ตราแผ่นดิน
เพลงชาติ: เพลงชาติไทย
เพลงสรรเสริญพระบารมี: สรรเสริญพระบารมี

ตำแหน่งของประเทศไทย (สีเขียว)
ในเอเชียตะวันออกเฉียงใต้ (สีเทาเข้ม)
เมืองหลวง
(และเมืองใหญ่สุด)	กรุงเทพมหานคร
13°44′N 100°30′E﻿ / ﻿13.733°N 100.5°E
ภาษาทางการ	ภาษาไทย
การปกครอง	ราชาธิปไตยภายใต้รัฐธรรมนูญ[1] (ปรมิตตาญาสิทธิราชย์)[2], ประชาธิปไตยแบบรัฐสภา
 - 	พระมหากษัตริย์	พระบาทสมเด็จพระปรมินทรมหาภูมิพลอดุลยเดช
 - 	นายกรัฐมนตรี	อภิสิทธิ์ เวชชาชีวะ
สถาปนาเป็น
 - 	กรุงสุโขทัย	พ.ศ. 1781 – พ.ศ. 1911 
 - 	กรุงศรีอยุธยา	พ.ศ. 1893 – พ.ศ. 2310 
 - 	กรุงธนบุรี	พ.ศ. 2310 – 6 เมษายน พ.ศ. 2325 
 - 	กรุงรัตนโกสินทร์	6 เมษายน พ.ศ. 2325 – ปัจจุบัน 
พื้นที่
 - 	รวม	513,115 ตร.กม. (50)
198,457 ตร.ไมล์ 
 - 	แหล่งน้ำ (%)	0.4
ประชากร
 - 	2553 (ประมาณ)	66,404,688[3] (20)
 - 	2543 (สำรวจ)	60,606,947[4] 
 - 	ความหนาแน่น	122 คน/ตร.กม. (85)
316 คน/ตร.ไมล์
จีดีพี (อำนาจซื้อ)	2551 (ประมาณ)
 - 	รวม	$608.0 พันล้าน[5] (24)
 - 	ต่อหัว	$9,727[5] (83)
จีดีพี (ราคาตลาด)	2550 (ประมาณ)
 - 	รวม	$273.248 พันล้าน[5] (34)
 - 	ต่อหัว	$4,405[5] (92)
จีนี (2545)	42 
เอชดีไอ (2550)	▲ 0.783[6] (ปานกลาง) (87)
สกุลเงิน	บาท (฿) (THB)
เขตเวลา	(UTC+7)
โดเมนบนสุด	.th
รหัสโทรศัพท์	66
ประเทศไทย หรือชื่อทางการว่า ราชอาณาจักรไทย เป็นรัฐชาติอันตั้งอยู่บนคาบสมุทรอินโดจีน ในทวีปเอเชียตะวันออกเฉียงใต้ มีพรมแดนด้านตะวันออกติดประเทศลาวและประเทศกัมพูชา ทิศใต้เป็นแดนต่อแดนประเทศมาเลเซียและอ่าวไทย ทิศตะวันตกติดทะเลอันดามันและประเทศพม่า และทิศเหนือผชิดประเทศพม่าและประเทศลาว มีแม่น้ำโขงกั้นเป็นบางช่วง
ประเทศไทย มีรูปแบบรัฐเป็นราชาธิปไตยภายใต้รัฐธรรมนูญ[1] และปกครองด้วยระบอบประชาธิปไตยแบบมีรัฐสภา การปกครองส่วนภูมิภาค จัดระเบียบเป็น 75 จังหวัด[7] โดยมีศูนย์กลางการบริหารราชการแผ่นดินอยู่ที่กรุงเทพมหานคร ซึ่งเป็นทั้งเมืองหลวงและศูนย์กลางดำเนินกิจกรรมต่าง ๆ ของประเทศ
ประเทศไทยมีขนาดใหญ่เป็นอันดับที่ 50 ของโลก มีเนื้อที่ 513,115 ตารางกิโลเมตร[8] และมีประชากรมากเป็นอันดับ 20 ของโลก คือ ประมาณ 66 ล้านคน[3] กับทั้งยังเป็นประเทศอุตสาหกรรมใหม่[9][10][11][12] โดยมีรายได้หลักจากภาคอุตสาหกรรมและการบริการ[13] ยมีแหล่งท่องเที่ยวที่มีชื่อเสียงเป็นอันมาก อาทิ พัทยา, ภูเก็ต, กรุงเทพมหานคร และเชียงใหม่ ซึ่งสร้างรายได้ให้แก่ประเทศ เช่นเดียวกับการส่งออกอันมีส่วนสำคัญในการพัฒนาเศรษฐกิจ[14] และด้วยจีดีพีของประเทศ ซึ่งมีมูลค่าราว 260,000 ล้านดอลล่าร์สหรัฐ ตามที่ประมาณใน พ.ศ. 2552 เศรษฐกิจของประเทศไทยนับว่ามีขนาดใหญ่เป็นอันดับที่ 33 ของโลก
ในอาณาเขตประเทศไทย พบหลักฐานของมนุษย์ซึ่งมีอายุเก่าแก่ที่สุดถึงห้าแสนปี[15] นักประวัติศาสตร์มักถือว่าอาณาจักรสุโขทัยเป็นยุคสมัยแรกของคนไทย ซึ่งต่อมาตกอยู่ในอิทธิพลของอาณาจักรอยุธยา อันมีความยิ่งใหญ่กว่า เนื่องจากมีการติดต่อกับชาติตะวันตก แต่ก็ร่วงโรยลงช่วงหนึ่ง อันเนื่องมาจากการขยายอำนาจของพม่านับแต่ พ.ศ. 2054 ก่อนจะกลับมารุ่งโรจน์อีกครั้ง ก่อนเสื่อมอำนาจและล่มสลายไปโดยสิ้นเชิง เมื่อสมเด็จพระเจ้ากรุงธนบุรีทรงสถาปนาอาณาจักรธนบุรี เหตุการณ์แย่งชิงอำนาจในช่วงปลายอาณาจักร ได้นำไปสู่ยุคสมัยของราชวงศ์จักรีแห่งกรุงรัตนโกสินทร์ ในช่วงต้นกรุง ประเทศต้องเผชิญภัยคุกคามจากชาติใกล้เคียง แต่หลังรัชสมัยพระบาทสมเด็จพระจอมเกล้าเจ้าอยู่หัวเป็นต้นมา ชาติตะวันตกเริ่มมีอิทธิพลในภูมิภาคเป็นอย่างมาก นำไปสู่การเข้าเป็นภาคีแห่งสนธิสัญญาหลายฉบับ และการเสียดินแดนบางส่วน กระนั้น ไทยก็ยังธำรงตนมิได้เป็นอาณานิคมของชาติใด ๆ ต่อมาจนช่วงสงครามโลกครั้งที่หนึ่ง ไทยได้เข้าร่วมกับฝ่ายสัมพันธมิตร และในปี พ.ศ. 2475 ได้มีการปฏิวัติสยามเปลี่ยนแปลงการปกครองประเทศ และไทยได้เข้ากับฝ่ายอักษะในระหว่างสงครามโลกครั้งที่สอง จนช่วงสงครามเย็น ไทยได้ดำเนินนโยบายเป็นพันธมิตรกับสหรัฐอเมริกา และต้องผ่านสมัยรัฐบาลทหารมานานหลายสิบปี กระทั่งมีการตั้งรัฐบาลพลเรือน และเข้าสู่ยุคโลกเสรีในปัจจุบัน

http://th.wikipedia.org/wiki/Thailand